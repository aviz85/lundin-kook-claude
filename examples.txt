א
מי שיש לו נשמה כללית צריך לעסוק בדור שלנו במבואים, בבירור מפתחות לכל ענין נשגב. במבוא לאמונה בכלל, להבין גדרה, תוארה, תכונתה, פעולתה, באדם ובעולם, הצדדים הטובים והרעים של הופעתה, למען דעת איך להניח הכל על מכונו. מבואים למוסר, לכל תורתה הרחבה והעמוקה לכל צדדיה השונים, למוסר האלהי, ההופעי, למוסר האמוני, למוסר הטבעי, למוסר המעשי והמוסר המדותי, למוסר הפרטי ולמוסר החברותי הקיבוצי, למוסר החינוכי, ולמוסר המשפחתי, למוסר המעשי, ולמוסר התיאורי, למוסר ההיסתורי העבר, ולמוסר ההוה, למוסר האידיאלי העתיד, ולמוסר הקיבוצי הרוחני, העולה מכל סעיפי המוסר הרבים הללו וענפיהם יחדיו.

במבואים – בהקדמות כלליות; מכונו – מקומו; ההופעי – שמתגלה בעולם הזה; התיאורי – התיאורטי.

מי שיש לו נשמה כללית צריך לעסוק בדור שלנו במבואים, היינו בבירור מפתחות לכל ענין נשגב – למי שאישיותו איננה אינטרסנטית אלא בעלת מעוף כללי יש לעסוק בדור שלנו בהקדמות והשקפות כלליות לכל חלקי התורה והמוסר ולא רק בבירורי הלכה ואגדה פרטיים; בבירור מפתחות לכל ענין נשגב – מבואים כאלו יהיו בבחינת מפתח הפותח את השער לרעיון הכללי והנשגב העומד מאחורי הפרטים. דוגמא: במבוא לאמונה בכלל, להבין גדרה, תוארה, תכונתה, פעולתה, באדם ובעולם, הצדדים הטובים והרעים של הופעתה – בלימוד אמונה יש להקדים מבוא מה כוללת בדיוק האמונה בה', כיצד יש לתאר אותה, מה איפיונייה, השפעתה בפרט ובכלל, גילוייה בתרבות באופן החיובי ובאופן השלילי (עבודה זרה למשל); למען דעת איך להניח הכל על מכונו – על מנת לדייק כל נושא מהנ"ל במקומו הראוי. כמו כן, צריך לעסוק במבואים למוסר, לכל תורתה הרחבה והעמוקה לכל צדדיה השונים – גם החלק בתורה, הכמותי והאיכותי, שעוסק בבנין האישיות (מוסר) זקוק להקדמה על סעיפיו השונים: למוסר האלהי ההופעי – מוסר הבא מהופעת דבר ה' בחזיונות הנבואה; למוסר האמוני – מוסר הבא מתוך אמונה בדברי חז"ל; למוסר הטבעי – מוסר שאינו נרכש מידיעות מבחוץ אלא מתוך טבעיות נפשו של האדם; למוסר המעשי – מוסר הנוגע להנהגת אורח חיי היומיום; והמוסר המדותי – מוסר הנוגע לזיכוך המידות וכוחות הנפש; למוסר הפרטי ולמוסר החברותי הקיבוצי – ישנו מוסר הנוגע להנהגת האדם היחידי וישנו מוסר הנוגע להנהגת חיי החברה; למוסר החינוכי – מוסר הנוגע לחינוך והדרכה; ולמוסר המשפחתי – מוסר הנוגע לאורח חיים נכון של חיי משפחה; למוסר המעשי – מוסר העונה שאלות העולות מחיי המעשה; ולמוסר התיאורי – דיונים ובירורים מוסריים תאורטיים; למוסר ההיסתורי העבר, ולמוסר ההוה, למוסר האידיאלי העתיד – מוסר הנלמד מתוך ההסטוריה, מוסר הנצרך לשאלות אקטואליות וכן מוסר המתאים לעתיד האידאלי כגון הנבואה על "וגר זאב עם כבש" שלא ניתן עדיין ליישום כיום, אך ניתן לקבל ממנו השראה; ולמוסר הקיבוצי הרוחני, העולה מכל סעיפי המוסר הרבים הללו וענפיהם יחדיו – המוסר המתקבץ מכל הסעיפים והענפים הנ"ל כאשר הם נלמדים לעומקם כ"מסכת" כללית ולא זעיר פה וזעיר שם, ונותן לנו תמונה נכונה שהיא מהווה את ה"מבוא" הנדרש לעניין כללי זה. 

ב
צריך לעסוק תמיד בדבר הכלל של יראת שמים, להבין את תוכן ענינה, ולקנות אותה בטהרתה, בתור הסגולה היותר יקרה של החיים, ואחר כך להסתכל בפרט באותה היראה המיוחדת לישראל, מה היא, ומה המה גדריה העצמיים. בדבר המוסר, צריך לברר את המוסר המופשט המוחלט הכללי, וצריך לברר גם כן את המוסר השייך ליראת שמים, ולהתבונן אל היחוסים שיש בין אלה הגדרים המיוחדים, במה הם נבדלים זה מזה, ובמה יתאחדו.

הסגולה – התכונה; יקרה – חשובה; גדריה העצמיים – הגבולות שמגדירים אותה.

צריך לעסוק תמיד בדבר הכלל של יראת שמים, להבין את תוכן ענינה, ולקנות אותה בטהרתה, בתור הסגולה היותר יקרה של החיים – יש לעסוק באופן מעמיק ושיטתי בהבנה העקרונית של "יראת שמיים" כתכונה המרכזית של החיים (שלה שותפים כל יצורי תבל); ואחר כך להסתכל בפרט באותה היראה המיוחדת לישראל – ואזי לחקור כיצד האמונה והיראה מתראות בסגנון היהודי; יש להבין מה היא, ומה המה גדריה העצמיים – מה ההגדרה המדוקיית של יראת שמים. כמו כן יש להוסיף לעיין בדבר המוסר – בעבודה האישיותית, ובזה צריך לברר את המוסר המופשט המוחלט הכללי – ראשית יש לברר את העיקרון המופשט של המושג "מוסר" שמשמעותו להיטיב לכל(ששיך לכל בני האדם), וצריך לברר גם כן את המוסר השייך ליראת שמים – את ההדרכה האישיותית של התורה ביחס למוסר, ולהתבונן אל היחוסים שיש בין אלה הגדרים המיוחדים במה הם נבדלים זה מזה, ובמה יתאחדו – להכיר את היחס השווה והשונה בין עבודה מוסרית כלל אנושית לבין עבודה מוסרית יהודית.

ג
מה שמרצה הרמ"ח לוצאטו בהקדמת ספר מסילת ישרים, בסבת המניעה לעסוק בחסידות ויראת שמים בתור חכמה לימודית, מפני שעקרי הענינים הם ידועים לכל, ובשביל כך חושב כל אחד שאין צריך להוציא זמן על עיונם, זהו הצד הטכני שבמניעה זו. אבל הצד הפנימי שלה בא גם כן מסבה זו עצמה, אבל בצורה יותר כמוסה, כלומר לא רק על הסכמת העולם פועל דבר זה של הרגשת היסודות גם בלא לימוד, לחשוב על זה שאין צורך להתעמק בפרטיהם, אלא מפני שהמחשבות הטבעיות הן מלאות ציורים באלה הענינים הרוחניים, ובשביל כך מראשית כל לימוד, בתחלת שימת הלב על בירור, באים הם ושוטפים, ומתוך שהם מחשבות של בוסר, והרבה דברים אויליים וחשוכים מעורבים בהם, ועם החשך השכלי יש גם כן בטבע של עניני היראה והמוסר בבוסריותם מרירות בלתי טבעית כזאת, שמחשכת את אור השכל, ומכשלת את כח החיים הפורחים באדם, עד שהם מזדקקים ועומדים על המעמד השכלי וההרגשה הנאורה הטהורה ברוח קדוש מלא ומשוכלל, על כן מפריעים הם בעצמם בשטפם את האפשרות של הלימוד וההתעמקות,וצריכה היא המתודה המוסרית של לימודי החסידות למצא דרך איך לסנן את הזרמים הראשונים.

שמרצה – שמדבר; הרמ"ח – רבי משה חיים; כמוסה – נסתרת; בוסר – לא בשל, טעות; אויליים – טפשיים; מזדקקים – מתנקים, נהיים טהורים; המתודה – השיטה, הטכניקה.

מה שמרצה הרמ"ח לוצאטו בהקדמת ספר מסילת ישרים, בסבת המניעה לעסוק בחסידות ויראת שמים בתור חכמה לימודית, מפני שעקרי הענינים הם ידועים לכל, ובשביל כך חושב כל אחד שאין צריך להוציא זמן על עיונם – בהקדמה לספרו מסילת ישרים, מבאר רבי משה חיים לוצאטו שאנשים נמנעים מלעסוק בענייני בניין האישיות ויראת שמים ("חסידות") כמקצועות לימודיים ועיוניים, משום שאלו מחשבות מופשטות שנדמות כמובנות מאליהן, ולכאורה אין צורך להשקיע זמן בלימודן. מוסיף על כך הרב שזהו רק הצד הטכני שבמניעה זו, אבל הצד הפנימי שלה בא גם כן מסבה זו עצמה אבל בצורה יותר כמוסה – ישנה סיבה פנימית יותר לכך שאנשים נמנעים מלעסוק בעיון בענייני היראה והחסידות; כלומר לא רק על הסכמת העולם פועל דבר זה של הרגשת היסודות גם בלא לימוד, לחשוב על זה שאין צורך להתעמק בפרטיהם – קיימת רתיעה מללמוד דברי יראה וחסידות לא רק מפני השטחיות הרווחת שעניינים אלו לא זקוקים לימוד, אלא מפני שהמחשבות הטבעיות הן מלאות ציורים באלה הענינים הרוחניים ובשביל כך מראשית כל לימוד, בתחלת שימת הלב על בירור, באים הם ושוטפים – באופן בלתי נמנע מחשבות מופשטות ראשוניות בתחום הרוחני מלאות דמיונות ("ציורים") ואי דיוקים שצפים בתחילת הלימוד, ומתוך שהם מחשבות של בוסר, והרבה דברים אויליים וחשוכים מעורבים בהם – ומכיוון שכאמור מעורבות במחשבות הרבה דמיונות של טעויות, ועם החשך השכלי יש גם כן בטבע של עניני היראה והמוסר בבוסריותם מרירות בלתי טבעית כזאת שמחשכת את אור השכל, ומכשלת את כח החיים הפורחים באדם – וכחלק מן הטשטוש הראשוני גם ענייני היראה והמוסר נתפסים באופן כזה שבאים להעיק ולרמוס את כוחות החיים (עד שהם מזדקקים ועומדים על המעמד השכלי וההרגשה הנאורה הטהורה ברוח קדוש מלא ומשוכלל – עד שהרעיונות הללו יתפסו באופן שכלי ורגשי מדוייק ויפריחו את כוחות האדם), על כן בינתיים מפריעים הם בעצמם בשטפם את האפשרות של הלימוד וההתעמקות – אולם בינתיים תכני היראה והחסידות מעוררים רתיעה אצל הלומדים ולכן נמנעים מלעיין בהם; וצריכה היא המתודה המוסרית של לימודי החסידות למצא דרך איך לסנן את הזרמים הראשונים – ולכן יש צורך ללמד בשיטה כזו שתאפשר לסנן את התכנים שמדגישים את דיכוי כוחות האדם, ולגרום ללומדים מוטיבציה לעסוק בענייני יראה ומוסר ("חסידות").

ד
שאלה היא, אם אפשר להעמיד את הלימוד של יראת ד', בתור חטיבה בפני עצמה, במערכה של כל הלימודים שבעולם, אפילו אם נעמיד אותו בראש כולם, וכפשטא דקרא "ראשית חכמה יראת ד'" (תהילים קיא, י), או אולי עומד הוא התוכן הנקי של ירא ת ד' למעלה מכל לימוד, ואורו הוא המתפשט בכל הלימודים שבעולם, ועל פי נטיית רצון פנימית לטובה ולקדושה מתפשטת היא האורה החמודה של יראת ד' בכל הלימודים, כמו בכל התנועות, הדעות, השאיפות והרגשות, ועולה היא על פי זה על כל סדר סיסתמתי. מאירה היא אמנם בזיו אורה את הטיב הפנימי של כל הנלמד והנחקר. כשהיא בעצמה לפעמים הוה לנושא מיוחד, הדבר דומה כמו שהשפה נעשה לנושא מיוחד בלימודים, בתוך כל חלקי הספרות שלה, אף על פי שעצם הספרות היא עצמותה,ועצמותה האמתית בספרות כולה היא מוארה. ובמבט רחב, נעשו חלקי הלימודים של השפה כשהם בספרותה חביבים בתוך חלקים עצמיים של ספרותה, והם עומדים ביחש הכללי הזה במדרגה אחת ביחש להשפה עם כל חלקי הספרות שאינם עסוקים בעצמיות התנאים הלימודיים של השפה וחוקיה.
חטיבה – יחידה; וכפשטא דקרא – וכפשט הפסוק; החמודה – הטובה; סיסתמתי – שיטתי; הטיב – האיכות.

שאלה היא, אם אפשר להעמיד את הלימוד של יראת ד', בתור חטיבה בפני עצמה, במערכה של כל הלימודים שבעולם  אפילו אם נעמיד אותו בראש כולם – יש לחקור האם ניתן לראות בתכני המוסר – שבאים לבנות באדם יחס נפשי איכותי כלפי ה' – תוכן לימודי מקצועי שעומד בשורה אחת עם שאר תכני המקצוע שבעולם (שבאים לתת לאדם אינפורמציה כמותית), ולו גם שעומד כראשון בין שווים? וכפשטא דקרא "ראשית חכמה יראת ד'" – כדברי פשט הפסוק שגם יראת ה' היא סוג של חכמה (שעומדת מבחינה כמותית בראש החכמות האחרות); או אולי עומד הוא התוכן הנקי של ירא ת ד' למעלה מכל לימוד – או שנאמר שתכני המוסר ויראת ה' הם אינם באותה מדרגה כמותית כשאר החכמות אלא תוכן לימודי שיוצר איכות נפשית, ואורו הוא המתפשט בכל הלימודים שבעולם – לא רק כראשון לשאר חכמות אלא כמדרגה איכותית אחרת שמקרינה לכל החכמות מאורה; ועל פי נטיית רצון פנימית לטובה ולקדושה מתפשטת היא האורה החמודה של יראת ד' בכל הלימודים, כמו בכל התנועות, הדעות, השאיפות והרגשות – ובאמצעות התעלות הרצון (שמגיעה מלימוד יראת ה') מרגיש האדם תחושת קדושה בבשכלו, רגשותיו ומעשיו, ואזי יוצא שיראת ה' עולה היא על פי זה על כל סדר סיסתמתי – נמצאת בקומה אחרת מכל שיטתיות לימודית אחרת, ומאירה היא אמנם בזיו אורה את הטיב הפנימי של כל הנלמד והנחקר – וממלאת כל תוכן לימודי באור איכותי. כשהיא בעצמה לפעמים הוה לנושא מיוחד – כאשר לומדים את היראה עצמה כמקצוע לימודי (ספרי אמונה ומוסר), הדבר דומה כמו שהשפה נעשה לנושא מיוחד בלימודים, בתוך כל חלקי הספרות שלה, אף על פי שעצם הספרות היא עצמותה, ועצמותה האמתית בספרות כולה היא מוארה – הדבר מקביל ללימודי שפה, שאפשר ללמדה כמקצוע בפני עצמו, אף על פי שאנו משתמשים בלשון בכל הספרות הלימודית בשאר התחומים, ובמבט רחב, נעשו חלקי הלימודים של השפה כשהם בספרותה חביבים בתוך חלקים עצמיים של ספרותה – בשלב מסוים הופכים להיות לימודי השפה לתוכן מקצועי-לימודי כדוגמת שאר מקצעות הלימוד שנלמדים באותה שפה, והם עומדים ביחש הכללי הזה במדרגה אחת ביחש להשפה עם כל חלקי הספרות שאינם עסוקים בעצמיות התנאים הלימודיים של השפה וחוקיה – ביחש הכללי הזה נראה שלימודי השפה הם מקצוע ככל המקצועות הלימודיים שאינם עוסקים בשפה, אף על פי שהשפה עצמה היא עצמותם של כל הלימודים ובזה היא נבדלת מכולם. וכך גם בענין היראה, שנראית דומה לכל הלימודים כאשר עוסקים גם בה כמקצוע בפני עצמו. אך על פי ההתבוננות הנ"ל, באמת אינה כשאר הלימודים, אלא משפיעה על כולם. 


ה
התכונה של יראת שמים, מצד עצמה, לית לה מגרמה כלום, ואי אפשר לה להיות מתחשבת בין הכשרונות ומעלות הנפש של האדם. היא כשהיא לעצמה היא עלולה להוריד את האדם ואת האנושיות כולה לעמקי תהומות, כשם שהיא עלולה להעלותם למרומי שחקים. אבל דוקא משום דלית לה מגרמה כלום היא מקבלת את כל האורות, היא אוצרת בקרבה את כל הכשרונות כולם, וכל כשרון מתברך ומובטח להיות נצור רק על פי ההערכה הנכבדה של יחושו להאוצר הגדול, אוצר של יראת שמים, שבו הכל גנוז. על כן יראת שמים מתרוממת לא כל כך על פי העסק במעמקי עצמה, כמו שהיא מתמלאה על ידי מה שממלאים אוצרה בכל דעת וכשרון, בתורה ובמצות, בכל מדה נכונה, בכל עז וגבורה, בכל תהילה ותפארת. נמצא שיראת שמים ויסוד הוייתה העולמית היא "אספקלריא דלא נהרא" זוהר ב, כג), מצד עצמה, וכל עילויה הוא בהארת אור שמש העליון עליה, עד אשר תתאחד יפה ביסוד מקוריותה. אז תעלה מעלה מעלה, ותהיה באמת "עטרת תפארת לעמוסי בטן" (מתוך תפילת קידוש לבנה), כשתשוב מלאה טוב אל שורש מחצבה העליון, העשיר מכל השפעה נאצלת, המתפלגת לפלגות מיוחדות. כי היא "בת נדיב" (שיר השירים ז, ב), "בתו של אברהם אבינו שנקרא נדיב" (שיר השירים רבה), ש"בכל שמה" (בבא בתרא טז, ב), מקור הברכה כולה.

לית לה מגרמה כלום – אין לה מעצמה כלום; מתחשבת – נחשבת, נספרת; אוצרת – מכנסת; נצור – שמור; הוייתה – מציאותה; נאצלת – מקבלת רוחניות; לפלגות – לזרמים.

התכונה של יראת שמים, מצד עצמה, לית לה מגרמה כלום, ואי אפשר לה להיות מתחשבת בין הכשרונות ומעלות הנפש של האדם – השאיפה הדתית ("יראת שמים") איננה תוכן העומד בפני עצמו, ואיננה נספרת בין שאר כוחות הנפש. היא כשהיא לעצמה היא עלולה להוריד את האדם ואת האנושיות כולה לעמקי תהומות, כשם שהיא עלולה להעלותם למרומי שחקים – שאיפה זו שכלעצמה יש לבחון את מטרתה – היא יכולה להביא את האדם והאנושיות לפנאטיות דתית מצד אחד, ויכולה לרומם אותם לגבהים עליונים מאידך; אבל דוקא משום דלית לה מגרמה כלום היא מקבלת את כל האורות, היא אוצרת בקרבה את כל הכשרונות כולם – אולם דווקא מפני שיראת שמים איננה עומדת פני עצמה, משמשת היא כלי קיבול לכל התכנים ולכל הכשרונות, וכל כשרון מתברך ומובטח להיות נצור רק על פי ההערכה הנכבדה של יחושו להאוצר הגדול, אוצר של יראת שמים, שבו הכל גנוז – במסכת שבת (לא, א) מובאת דרשתו של ריש לקיש על הפסוק "יראת ה' היא אוצרו" שממשיל את היראה לאוצר ולחומר המשמר את התבואה. ועל זה אומר הרב שהיראה כמו האוצר, הוא אינו דבר עצמי, אלא מה ששומר את הכל הדברים ומתמלא מהם. כאשר יש שאיפה דתית לנשגב אזי הכשרונות והמידות מתברכים ושמורים.  על כן יראת שמים מתרוממת לא כל כך על פי העסק במעמקי עצמה, כמו שהיא מתמלאה על ידי מה שממלאים אוצרה בכל דעת וכשרון, בתורה ובמצות, בכל מדה נכונה, בכל עז וגבורה, בכל תהילה ותפארת – לכן הדרך להגביר יראת שמים היא פחות בהתעסקות בה כשלעצמה אלא בריבוי תורה, מצוות ועבודת המידות. נמצא שיראת שמים ויסוד הוייתה העולמית היא "אספקלריא דלא נהרא" – מראה שאינה מאירה – מצד עצמה, וכל עילויה הוא בהארת אור שמש העליון עליה – כפי שנאמר על הלבנה שאין לה אור עצמי משלה, והארתה היא מאור השמש הזורח עליה, וכך מציאותה של יראת שמים איננה עומדת כשלעצמה אלא בכך שמשמשת כלי קיבול לתורה ולמעלות הנפש הממלאות אותה,  עד אשר תתאחד יפה ביסוד מקוריותה – כשם שלעתיד לבוא הלבנה תתאחד עם החמה, כך היראה תתאחד עם התכנים החיוביים של המציאות שמקורם בא-לוהים, אז תעלה מעלה מעלה, ותהיה באמת "עטרת תפארת לעמוסי בטן" – ואזי הלבנה (שנמשלת כאמור לתכונת יראת השמים) תהיה במדרגה גבוהה ותשמש ככתר מפואר לבני ישראל (ש"עמוסים" בצרות מעת צאתם מבטן אימם), כך יראת השמים תופיע באנושות בעוצמה גדולה לאין ערוך מאשר בימינו, כשתשוב מלאה טוב אל שורש מחצבה העליון, העשיר מכל השפעה נאצלת – הרגש הדתי ישוב למקורו הטהור והעליון שמשם נחצב, שבו הוא מושפע מההשפעה הא-לוהית הכללית, המתפלגת לפלגות מיוחדות – שמתפרטת לפרטי החיים, כי היא "בת נדיב", שעל כך דורשים חכמים ש"בתו של אברהם אבינו שנקרא נדיב", וכן נדרש ש"שבכל שמה", הייינו מקור הברכה כולה – על הפסוק בשיר השירים (ז, ב) שבה מכונה כנסת ישראל במילים "בת נדיב", דורשים חכמים שלאברהם אבינו הייתה בת ושמה "נדיב", ובמקום אחר דורשים ששמה היה "בכל". הרעיון שעומד מאחורי הדרשות הללו הוא שאברהם, אבי האומה, נמשל למקור הא-לוהי שמחייה את המציאות ולו יש כביכול "בת", היינו כלי קיבול להכיל בעולם הזה את השפע הנדיב והכללי שלו; כך יראת השמים היא "בתו" של א-לוהים ומאפשרת לטוב הא-לוהי (שמתגלם בכשרונם ובתורתם של בני האדם) להופיע בעולמנו. 

ו
יראת ד' היא החכמה היותר עמוקה, מיוסדת על השקפת העולם היותר פנימית, והיא נותנת את היסוד העמקני לכל מדע וכל תורה, בין בקודש בין בחול. והחול עצמו כשהוא דורש את העמקנות היסודית הרי הוא מוכרח לבא למסקנא זו, שכל זמן שאין יראת ד' מבססת את המדע הרי הוא כולו רק מרפרף על השטח החיצון של המושגים, שבאמת אינם בכלל חכמה. "הן יראת ד' היא חכמה" (איוב כח, כח), "שכן בלשון יונית קורין לאחת הינא" (שבת לא, ב).

מיוסדת – מבוססת; מרפרף – מרחף.

יראת ד' היא החכמה היותר עמוקה,  מיוסדת על השקפת העולם היותר פנימית – יראת ה' היא חכמת-על, היינו בממד הפנימי שמניע את המציאות הגלויה, והיא נותנת את היסוד העמקני לכל מדע וכל תורה, בין בקודש בין בחול – החיבור ליראת שמים מאפשר העמקה בכל חוכמות החיים – הן בלימודי קודש והן בלימודי חול. והחול עצמו כשהוא דורש את העמקנות היסודית הרי הוא מוכרח לבא למסקנא זו, שכל זמן שאין יראת ד' מבססת את המדע הרי הוא כולו רק מרפרף על השטח החיצון של המושגים, שבאמת אינם בכלל חכמה – גם מתוך לימודי חול עולה המסקנה שהשאיפה לנשגב ולמשמעות ("יראת ה'") היא הבסיס להעמקה, כי במידה ואדם אינו מכיר בכך שישנו ממד שמצוי מעבר לנגלה לעין הרי לעולם לא יוכל לחדור במבטו מעבר לשטחיות; כדברי הפסוק: "הן יראת ד' היא חכמה", שעליו דורשים חז"ל ש"שכן בלשון יונית קורין לאחת הינא" – תרגומה של המילה "הן" בלשון יוונית (שמייצגת את מבט החול) הוא "אחת", היינו שהפסוק רומז שאף במבט של חול מתברר שיראת ה' היא החכמה העליונה ("האחת").

ז
על פי המחשבה היסודית יש להחיים האידיאליים מקום במציאות רק עם המחשבה האלהית ברומה העליון, הצלול המזוקק, אשר רק הדבקות האלהית העליונה מגעת לנגוע בה. המוסר של כפירה אינו כלום, מפני שהכפירה בעצמה היא הפך הצדק והמוסר היסודי. ונמצא שהכופרים שהם בעלי מוסר, נובע המוסר לא מכפירתם, כי אם מהכרת האלהים הגנוזה בעומק נפשם, שהם אינם מכירים אותה.

ברומה – בגובהה; המזוקק – הנקי בתכלית.

על פי המחשבה היסודית יש להחיים האידיאליים מקום במציאות רק עם המחשבה האלהית ברומה העליון, הצלול המזוקק – במבט עמוק נכיר שלא נמצא מקום במציאות לחיים אידאליים מוסריים אלא כאשר הם מבטאים את האמונה בגובהה העליון, כשהיא באה באופן נקי מכל רדידות מחשבתית ומכל סיג זר, אשר רק הדבקות האלהית העליונה מגעת לנגוע בה – ורק דבקות מוחלטת בא-לוהים יכולה להגיע לרום המחשבה הזו. ולעומת זאת המוסר של כפירה אינו כלום – אם ינסו להעמיד תורה מוסרית על פי שיטה שהיא כפרנית, לא נחשב מוסר זה לכלום, מפני שהכפירה בעצמה היא הפך הצדק והמוסר היסודי – כפירה בא-לוהים איננה מאפשרת חיים מוסריים באמת. ונמצא שהכופרים שהם בעלי מוסר, נובע המוסר לא מכפירתם, כי אם מהכרת האלהים הגנוזה בעומק נפשם, שהם אינם מכירים אותה – אם נמצא כופרים שיש בהם מוסר, צריך לומר שהמוסר איננו מגיע משיטתם הכפרנית, אלא מאותו ניצוץ של הכרת א-לוהים החבוי בעומק נפשם, שהם עצמם אינם מכירים בו בתודעה גלויה.

ח
ההשגה העולמית הכללית והמאירה מביאה לידי איחוד המוסר בעולם, ובזה מתעלה שורש יראת חטא למושג עולמי כללי, שהוא בסיס ליראת שמים, המבססת את יסוד האהבה העמוקה, מעלת השלמות העליונה. המוסר הולך ומסתעף ומתפרט לפי בינתו של אדם ולימודיו, לפי גורלו וקבלותיו, וכל מה שהיסוד שעל ידו המוסר מתפרט הוא יותר חזק, השפעתו הולכת בצורה יותר חזקה, בהיחש שיש בין קשר המעשים להתכונה המוסרית הכוללת. ומזה יוצא שכל מוסר המרוכס בקריאת שם שמים הוא נובע יותר ויותר ממעמקי כל היש, וחודר עד לעמקי נשמת הנשמה. זהו סוד רתיתת האמונה, ועלייתה במרום עז השמחה והאהבה הנשגבה.

ומסתעף – ומתפצל; המרוכס – המאוחד, המחובר; רתיתת – רעדת, פחד; במרום – בגובה; הנשגבה – הרוממה.

ההשגה העולמית הכללית והמאירה מביאה לידי איחוד המוסר בעולם – תפיסה רחבה של המציאות הרוחנית מכירה שקיים חיבור בין המוסר האישי למוסר הכללי (מוסריות אישית תורמת למוסריות התרבותית ולהיפך), ובזה מתעלה שורש יראת חטא למושג עולמי כללי – ואזי הפחד מליפול בחטא משתדרג לתפיסה עמוקה שבה החשש הוא לא מחמת עונש פרטי אלא חשש מפגימה בשלמות העולמית הכללית, שהוא בסיס ליראת שמים, המבססת את יסוד האהבה העמוקה, מעלת השלמות העליונה – וזהו הבסיס ליראת שמים שמעצבת אישיות שאינה פועלת מתוך פחד מעונש אלא מתוך אהבת השלמות. המוסר הולך ומסתעף ומתפרט לפי בינתו של אדם ולימודיו, לפי גורלו וקבלותיו – התנהלותו המוסרית של האדם היא פועל יוצא של לימודיו, תנאי גידולו והתכנים שספג, וכל מה שהיסוד שעל ידו המוסר מתפרט הוא יותר חזק, השפעתו הולכת בצורה יותר חזקה, בהיחש שיש בין קשר המעשים להתכונה המוסרית הכוללת – ככל שהיסוד המוסרי הכללי בעולם הוא יותר חזק, כך התפרטות המעשיים המוסריים הפרטיים של כל אדם היא טובה יותר, כי כאמור ישנו קשר ביניהם. ומזה יוצא שכל מוסר המרוכס בקריאת שם שמים הוא נובע יותר ויותר ממעמקי כל היש, וחודר עד לעמקי נשמת הנשמה – ולכן מוסר שמגיע מתוך חיבור להכרה דתית ברורה ("קריאת שם שמיים"), הוא מבטא יותר את המוסר הכללי שטבע הקב"ה בעולם ולכן גם משפיע יותר על נשמת האדם. זהו סוד רתיתת האמונה ועלייתה במרום עז השמחה והאהבה הנשגבה – כאשר המוסר מחובר לקריאה בשם ה', הופכת האמונה להיות מלאת חרדת קודש ("רתת") ומלאה עוצמה ושמחה.

ט
החסרון היותר גדול שיש בתכונתה של יראת שמים, שאינה מחוברת יפה באורה של תורה, הוא מה שבמקום יראת חטא, היא מתחלפת על יראת המחשבה, וכיון שהאדם מתחיל להיות מתירא לחשוב, הרי הוא הולך וטובל בבוץ הבערות, הנוטלת את אור נשמתו, מכשלת את כחו, ומעיבה את רוחו.

שאינה – כאשר אינה; מתירא – מפחד; ומעיבה – מכסה (מלשון 'עב ענן'), ובהקשר שלנו: מטשטשת, מחלישה.

החסרון היותר גדול שיש בתכונתה של יראת שמים, שאינה מחוברת יפה באורה של תורה, הוא מה שבמקום יראת חטא, היא מתחלפת על יראת המחשבה – כאשר היראה איננה נובעת מהשקפת עולם תורנית היא עלולה להופיע באופן כזה שמונעת מחשיבה ביקורתית; וכיון שהאדם מתחיל להיות מתירא לחשוב, הרי הוא הולך וטובל בבוץ הבערות, הנוטלת את אור נשמתו, מכשלת את כחו, ומעיבה את רוחו – חוסר חשיבה מביא לבערות, לטעויות ולחלישות נפשית.

י
את יראת השמים, את מכון האמונה האלהית העליונה, צריכים לצרף מכל הסיגים שלה, מכל הסיגים המוסריים והמדעיים, שהאדם וכל השכלה מוגבלת שבמציאות מערבת בה. והצירוף היותר גדול הוא זה, מה שמתגלה לעין, שאין שם שום סיג, שהכל הוא חיים וטוב, והערכים רק הם צריכים שיהיו משוערים כראוי, הצד השימושי צריך שיהיה במדתו הנכונה, בכל דבר, בין שהוא גשמי, בין שהוא רוחני, והצד המדעי צריך שיתאמץ לדעת איך מערכים את הכל, ואז "אין שטן ואין פגע רע" (מלכים א ה, יח).

מכון – בסיס; הסיגים – צדדי הפסולת; והמדעיים – והשכליים; משוערים – מוערכים, נמדדים; שיתאמץ – שיתחזק.

את יראת השמים, את מכון האמונה האלהית העליונה, צריכים לצרף מכל הסיגים שלה – צריך לזקק את האמונה מכל אי-הדיוקים שבה; מכל הסיגים המוסריים והמדעיים, שהאדם וכל השכלה מוגבלת שבמציאות מערבת בה – הן אי-דיוקים ברמה המוסרית (הטעות לתפוס שיראת שמים פירושה דיכוי כוחות האדם וכדומה), והן אי-דיוקים ברמה השכלית (אמונה לא מבוררת וכדומה) – שסיגים אלו הם תוצר בלתי נמנע של מגבלות המציאות; והצירוף היותר גדול הוא זה מה שמתגלה לעין, שאין שם שום סיג, שהכל הוא חיים וטוב, והערכים רק הם צריכים שיהיו משוערים כראוי – ההסתכלות העמוקה מבחינה שבאמת אין טוב מול רע, אלא לכל דבר יש תפקיד, והכל הוא שאלה של מידה וערך. כלומר, הצד השימושי צריך שיהיה במדתו הנכונה, בכל דבר, בין שהוא גשמי, בין שהוא רוחני – הנפש צריכה להשתמש בכל תוכן במידתו הראויה, בין בדברים גשמיים (כיצד למשל כל איבר בגוף האדם יש לו את תפקידו), והן בדברים רוחניים (להשתמש לעיתים ביראת העונש על מנת להימנע מחטא), והצד המדעי צריך שיתאמץ לדעת איך מערכים את הכל – והשכל צריך להבין מה המקום האמיתי והמדויק של כל כוח במציאות, ואז "אין שטן ואין פגע רע".

